Duwon lad si Tuwaang
Sa bullug mid'unsad'unsad
Ta midsundung na dehorehom buwawan
Ka ibballatat ikan1 na po:yaman;
Apoy kibballatan don,
Midlapisan poron mandon
Dut ikam na saundangin.
Kanna' man agkavovanguk mata rin
Dut kaawaggat tu:han,
Subpakataddok mata rin
Tabpanumbid ta tikos din,
Nabpusod ta bangkaling din.
Ibpongosa:bbui ru,
Su iyan din ibpanahumet tikos din
Nibbatok ta bangkaling din---
Kas kavukaran dut kilat
Na manga lumbet bituon
Ka tadda rin da' angaya'
Tigkawangkawang na langit,
Tabbugkawasat ba:nsi’
Kabballuwat dilamdilam.
Pataw rut simbakutan,
Su tamat tad’awakan du
Sagkauvu: na bangkaling din
Tamat sangkaallawan da’.
Ungkays nataman idda,
Mibpa:nat midsavuk din;
Idsaliub idsambay rin
Kagpamaglayt paningsing din,
Idda kabbataran du
Ka sising na sinainta'.
Subpakapangulinta' ka',
Su nasambut ta tumbaga ,
Idsoho:t tat sa:pi'.
Napasad pobbo idda,
Na pa:nat idsavuk din;
Naparumad purutan din
Kabbilug ta kamahi' rin,
Na idda kad'ilingan din
Kas kamahi' rut Kiruwoy,
Na kamahin wara' iwan.
Ibpongosa:bbui ru,
Su iyan duman kadsuman
Kaggiyap managkisan dut langit
Kadsupannat kamahi’ rin.
Nataman pobbo idda,
Nibpa:nat din idsavuk;
Naparuma’ idtonggak din---
Na gunara’ midtonggak din---
Na tadda roman nataman,
Kas ba:ngikug ta mata’
Tagkawaat baliog din.
Nakapaayutakin
Na paruma' ibbansag din.
Na iyan duman kad suman
Kibbadti' batang ta laliyungan.
Na gurali’ nakaonna’,
Na iyan du man kadsuman
Ka panday nagpomo:ndag,
Ka tagyam nagpamanguving.
Idda kadla:hon din,
"Pominog ka ona'an,
Ka warad sumba:yan du
Ka tama' id'unsaran du,
Na kanna' kadlingilingi',
Su kanna' kadpakarinog
Ta punaus ta la:g ku,
Na ubput batya:’ ku
Iyan ku igkapii'
Ta golit kaungkayn allaw
Na pomarubpu' ka poman dini';
Su idtammuk pingawpingaw ku,
Nid lambag alimangngaw ku
Ta taman na iayan ku."
Niddinog komak malitan,
Nibpa:nat din midsavuk
Kabpanuwamon na lambung,
Nagpamukan na panubow
Su tadda rommak bollad din
Ta ta:ngad na sa:pa'.
a nakapaayutakin
Sadlumbanat dodlahinat;
Abpamarubpu’ ron sikandin
Dut patavan dut sabbangan
Tid’unsuran ni Tuwaang.
Wara' rin da' ballaya'
Niddunggu’ rot mid'unsarat anakan din;
Nibpo:yungan sikandin.
Nid'ikahi' ron sikandin,
“Mongo anak kaay orod pan'unsad
Su sawang torad buyyag kid na mahingod;
Sibbira' ron kas ngarog ta
Dut lammid tuvun mahingod.”
Nidtinlumpong kad sikandin;
Na iyan duman kadsuman
Kadsumuddu' nadsumasang,
Kas malitan na mid'unsad.
Niddinog komas Tuwaang
Na na:yok gomonnan din;
Na wara' ka nakanongnong
Tagkakinawit na kilat
Su matag ayaw’ayaw ra’
Ta panayaw makatibtib
Na ngipon nakatikakang
Nibpinasahit Kumumbow,
Nidlantik ta Panayangan.
Panayud puwasan dut malitan
Kas ta:ngad na sa:pa';
Nad'ungkay'ungkay sikandin,
"Mongo anak mama' kot inapuhan,
Su kangkan dok illaw'il1aw,
Na kangkan dok intud'intud;
Su panonggeleng ku kekow
Na mibbelo: kot mariyun  pomelo'an
Na ikapok kaddunggu' ru;
Su ollog nangasuhay ka
Nadtawwan kuk momannon ku
Nidkoddan kut suhaysuhay
Na midpaattos ku rut ating.”
Middinog komas Tuwaang
Na nadtidlayuk gomonnan;
Na pa:nat dod ikahi,
“Ona’an, busung kanna ora’ busunga’,
Na gapon kanna ora’ gaponna’,
Su iyan dinit kaddiay
Na kanna o pa abmama’
Su oran bod pu:ngan ku
Dut ka:waggat tu:han
Ka kanna' adsa:wwat inapuhan."
Niddinog komak malitan
Na panayud ikahi' ron,
"Genas kanna' kabmama',
Na kanna korog kasundug
Sug kapangayahan ka
Ta nanpangipas na moman,
Na nakeset na manika’.”
Nad’ assud don dok sa:pa,
Na panayud ikahi' rin,
Mongo anak genas kanna kabmama',
Na iyan dinit kaddiay
Nabpongo'og'ogkasan ka,
Subpakaillaw’illaw a:
Ka orak id'antog du kaddi'.''
Nid'ikahi' ron sikandin,
"Mongo wara' mandon araroy;
Na apoy rombog ka wara’,
Na kanna kad lingilingi',
Su' kanna kobpakarinog
Ta punaus ta la:g ku,
Na ubput batya: ku."
"Iyang ku vo id'antog
Ta ngaran na inayan ku,
Su middinog ta talinga ku
Tabbatarot duma:ven ka:mag,
To golit kaungkayn kaallawan,
Nabpasakupan a tadda
Ta mangoway nadlapawan,
Ta annug ta Mo:nawon
Ta kanakan pomon dutun
Ta ingod ta Idsakadna.”
Middinog komak malitan
Na iyan duman ginawa'
Ka idsabmit kapong kulihi'.
Su iyan did dud dawetan,
“Ta mongo anak kanna abboggay kekaw
Su aungon dut mata ku
Nad'aung ta kahuva:n,
Nad'abpot tta kasamukan.''
Middinog komas Tuwaang
Na natidlayon koggommon.
Na panayud ikahi' ron sikandin,
"Pominog, ka ona'an,
Na iyan dinit kaddiay
Na kanna korod kasundug,
Na kanna kod kasini’od,
Su antap ta ginawa’ ku
Na kanna’ oppakaruma’
Tad la:hon du
Subbauy nabpasakit ka u:’ ku.
Kad livod kod osengan ku.
Ona’an abpongo’og’ogkasan ka,
Su kanna ku odlivoddon
Ka taman na naitung ku.”
Nadsallion dud sikandin
Nadlumbanat dodlahinat
Nadpallusan din don idda
Sa tinangob pusut langit
Na wara’ na’amin’amin
Kagkakinawit na kilat
Su ayaw taddat tinangob.
Panayud sangkayatan
Na langun tamat ogget din
Nabpanayud pananaat lawa' rin,
Na iyan ibpangumpak
Na iyan din ibpanauwa:
Kibbovallat Alimugkat
Ka pasad ta Gamawhamaw
Kas ogget nad'aalindaw.
Na nataman pobbo idda
Nidtambod dik tangku: rin
Na disok adlingilingi
Na indu poman kadsuman
Kad andangay kapom banug,
Kad lingi’ kapom bagyasan,
Ka bagyasan tad’udanan,
Na banug tabbigbihisan,
Sud nangkap taddayagitan
Kad inangkap taddabpakan.
Na nataman pobbo idda
Na iddagkot din dot awak din,
Kas awak magunayusan,
Kas palihuma’ nad’ayawon,
Takin idlemang dik ba:raw rin;
Na iyan duman kadsuman
Kobpo’od’orokkoy kopa
Na layam na tahamaong,
Na lammi’ pon ta:sawa’,
Su mappiya nadsallion
Ka danganat ba:raw rin
Na uppiyab pakaddagkot
Kas suvong ta ginapuan.
Panayud pallusan dik ka:sag
Na dissok did vilvilika'
Na iyan duman kadsuman
Kagkilatak manungkilid,
Subpongo' anduwowanan
Dut buwanat ka:sag din
Nigkalibbatangan tadda
Ta kalibbatang ta langit
Na dauhat Moma:yon.
Na avoy rud pomenogga',
Na iyan duman kadsuman
Kad lavuwa:s maallimot na uran
Pomon dut kaso:mman
Su mappiyadpomenoggan
Ka matag na dahingdahing
Dut maalimmot na tukaling
Nibpad'anung dut ka:sag.
Na parumabpurutan din
Ka puyyus na tigaluan
Ka maha'iyas'iyas da’
Ta mongo daun dut aggi'
Idda kad bataran du
Na da:inuk tampakan
Na uwod langit ka dollog.
Panaroyon iddagko’ rin
Tamat pomonayon din
Na iyan dumnan kadsuman
Kadngosngos maharuag basbason
Subbuyut bihong dut atung
Nabbuyut pasavuksavuk
Ta mongo dampi: rut lumut,
Su buyut pamawod tadda
Ta mahasayot maawang.
Su mappiyad pomenoggan
Kas bungkatu: nad lagawlaw
Na ku:ngku:ng nad'aglaw
Su kanna orambo idda
Sid antog ta Manda:ngan
Nid umaw rut Ta:vusaw
Ta batang ta kaunturan;
Tagkahelle nadsumbayt sangapuntuk
Nagkavantaan nadsuhud
Ta banuwat Mo:nawon.
Na pasad pobbo idda
Na pa:nat dod ipanaw,
Nabpatavan dut sabbangan,
Mappiya nadsallion,
Na mappiyad'antayapon,
Ka tadda korot marani'
Si Tuwaang na mahingod.
Su iyan duman kadsuman
Ka lumbad dat banayakaw
Na lumbawak kat langilan
Su tadda ra’ nakatuvu
Ta savivingat buvungan
Ka lama’ rut Mahumanoy
Na sapeleng dut Idlivun;
Kanna’ toras Tuwaang---
Kas tantun maumbadlumbad,
Na tuun mauyukluyuk.
Wara’ rin da’ ballya’
Na tadda nakalahinat
Ta pamunasan dut geddan;
Nadsayuhan dik lison din
Na dutun nakalahinat
Ta siniluan na lama’,
Na iyan duman kadsuman
Ka nakapa:vunsad ka,
Na tuma:umbut buwawan.
Na panayud pandaparapat ingod
Nad’antayap ta banuwa’
Kibpononurayat puyyus
Kibpanaddung ta ka:sag;
Na nakapangulinta ka,
Na nakaligamligam ka,
Ta kulinta’nadlagawlaw.
Na iyan din dodlitukon,
“Ta kanuhun dot ingod ku,
Nag kakewasan ku disok.”
Kanna kod pokonongnong
Togkawsion kanakan,
Nobpanukuwon mangovay
Sudinayyam tid'unsaran dut bahani'
Na timbang al1od 1ongaggon
Tid tongngot lawot Kuaman.
Na taman pobbo idda
Nad'ikahi' ron sikandin,
''Ta kalewangan kud ini,
Su panggad man kas banuwat Mo:nawon
Na mariyu' ron na ingod."
"Pominog ka," kahi' rin,
"Kas maupassik na kilat,
Naggotab ka kumpa disok
Subpomorumaruma a
Nabpomoayutakin a."
Idda rok narawet du,
Iggottab dok maupassik na kilat
Na kunan dok kibpanakaw
Taman tid lahinatan;
Na indu robbo makita'
Sub palibtibasen kilat.
Na dutun dud addinogga’
Na tadda rud addingili'
Ta aw'awayan dut langit
Kas uppiyod momahanud.
Idda mak kadsuman du
Kabpanlayawlayaw kopa
Na kavukarat buwawan
Pomot lassang ta langit.
Wara’ goli tanud din,
Na tadda nakapo:na’
Mongo ibpit ta aggi',
Aggi' rut Kawkawangan,
Kahingginawa’ rin da’,
"Na iyan dinit kaddiay
Nobpaudsu: opa ta ginawa' ku
Kaayt nasama:ng na gatung.”
Na panayud sawwot inapuhan;
Ungkays nakapasad din,
Nobpomenog don sikandin
Ta manuk mahintaunan nad'ukka:’
Rut ibpit ta aggi' rut kawkawngan
Idda kodbotaron du
Kas manuk nobpakaasad ta songnga,
Nabpokaa1it ginawa'
Su kasapu:d lituka'
Na kasiyod lingkuwogga'.
Avoy kad sumansuman
Na iyan dud igkapii’
Nad ingutallan du iddam manuk,
Su mappiya' nad'oyamon
Na matu:s nabbayaron.
Nidlahinat das Tuwaang
Na panayud silivon din
Kas manuk mahintaunan
Na koman ungkay nasanggo:
Kas manuk mahintaunan
Nabpogayas ad’ugka:’;
Na wara’ goli’ vidtaya’
Nabpaundaniyan don sikandin.
Na ungkays nakarani’ ron,
Nadtonggak kad si Tuwaang
Na iyan duman nakita’
Kas gungutan na mid’unsad
Ta nasaen biliya’
Midpa:yungan sikandin
Su tovag nasa:buan,
Ta gungutan nad'ukka:’.
Geddam dud il'ilinga’
Nobpan'elelangon koman
Ta bantok din na ba:raw
Na mokokiyangkiyang man.
Na duangkad si Tuwaang
Sa:bullug nakapa:yung
Na koman duwon osengan.
Nabpomenoggon dud idda
Sa gungutan nad'oseng don,
Na idda koddawetan din,
Nadungkay'ungaky sikandin,
“Apu,” kanna kad duwaruwa'
Ka orak nataot ginawa' ru,
Na iyan ku igkapili’
Na ingutallad  nekkow,
Su awngon dut mata kuli
Nad lituk kas ginawa ru---
Tad ingutallan a nekkow
Su mappiya’ nagkatiyan
Na matu:s nad’ayamon.”
Midinog komas Tuwaang
Na na:yok gomonnan din;
Na panayud ikahi’ ron sikandin
“Apu, kanna ora’ bantiha’
Su iyan ku man kadsuman
Ka tullid manuk mahintaunan
Na genas nakadlambag ki,
Nabpakaintud’intura kekaw
Ka ingkok kekon banuwa’.”
Niddinog komak gungutan
Napadtuid ikahi' ron,
"Oggabbo apu' siyak
Na tadda rommak inngod ku,
Na dutun mak banuwa ku
Tigkawangkawang na langit.
Avoy ad'unsad'unsad
To mongo kaddin banuwa',
Na awngon dut mata ku
Na duwod sumba:yan du;
Na kahi' ru veen nakita a nekkow
Dut aggi' rut Kawkawangan
Sub pahundla:mbahana kekow,
Sub pamarumaruma a
Tadsakup tabpo:pawoy;
Na iyan ku idkapii'
Na siyak en kas bayad du."
Niddinog komas Tuwaang
Nad’ungkay’ ungkay sikandin,
“Apu’, duwon en bonna ruwon;
Na iyan dinit kaddiay
Na taganastaganas kad.”
Idda rok narinog din
Na kahi’ ru mad toganos
Ko kanna’ tapoy na toganos don;
Na panayud lahinat dok gungutan,
Na savokkad dok kadkiling ta pomonayon
Na iling mat ibpanakaw,
Ka aruwam minuvunnan,
Ta tamat tidlahinatan.
Ibpahunla:yap don sikandan
Na iyan duman kadsuman
Kadlang manuk na sa:puyan
Su wara’ goli’ songollan’
Na wara’ man sambonnutan;
Bayang kow nakadtanud,
Na tadda a kow nakao:nna’
Ta mongo ibpit ta kamot
Duangkad sa aruwam minuvunnan 
Sidpaudsut ginawa' ran;
Subpandapa:rapat ingod,
Nad'antayap ta banuwa';
Na arambok kad antap du
Kid lampet motonggawanon
Kidliyut motobongonon.
Su iyan duman kadsuman
Kiddingkit daun dut bo:ngati'
Ka kannad kasakelatan
Todlebboy manuk na sa:puyan
Na panayud paipanaw sikandan
Na iyan duman ginawa’ 
Kas usas kakangkanguan,
Kas sayavon na mangovay
Iyan dan dod dawetan,
“Ingkon dod suddu' ini
Sa masahuwon mahingod
Su kahi' toman diwata'
Noggedda' pomot lavuta' .''
Koman ungkay nasanggo:
Kas aruwam minuvunnan
No voyang dan nakadtanud
Na tadda' nakapa:yung
Ta siniluan na lama'.
Allet nakarunggo' ran
Nad ikahi' ras Tuwwaang,
"Pominog kok dumatamong ta geddan,
Na sinuwow kopa rini',
Su duwom pod illawwan ku.''
Nid suwow komak kanakan,
Nod ungkay’ungkays Tuwaang,
“Mannu ura’ pongopenekkan kaw rad
Na iling ungketen kanna'?.
Na ahad daya’ rok matat allaw,
Ad'assud koy rot ingod doy, 
Su duwom man nataim  bannuwa roy.”
Niddinog komak kanakan,
Nod ungkay'ungkay  sikandin,
"Urab, pan'umaw'umaw kora'
Kad siyong kat ma:pung na balite'
Kad langguy kat maharuwag na tuyyang
Dut mongo dampi: rut lumut
Sub pomovaligbalig ka
Dut mangovayt Tahamaling
Ta mahasayot maawang
Ta mahad landing ta allaww.''
"Onggab man ini
Sad siyong kat ibbunsud na tu:han
Nid turokkat matullid na dipalla',
Su wara' para' nobpenek---
Kas mariyun mahaliyog
Nid'iling inis marani'."
Idda rok Idda rok narinog dan,
Na midkiling ta  pomonayon,
Kas aruwam minuvunnan,
Na tadda nakapa:yung
Ta pamunasan dut geddan;
Na indu poman kadsuman
Kid latun pangonlawwon na bayad
Kas baukikik sungan
Na uwandayk pomonayon
Sub bagguguyok lawi’ rin
Nad'ayunok panabblay rin.
Koman duwon lewang dan,
Ta panayud paunsaggan
Na iyan duman ginawa'
Kag kauyurat bituon,
Sa langut matat minuvu'
Na dutun deen natipun.
Nad ikahi' rok kanakat Mo:nawon,
“Ura’, panlangulangu' koron
Ta pinaangkan buwawan,
Su koman iling kaddiay
Na tohaliyuhon no vo."
Middubpo' kad si Tuwaang
Ta pinaangkan buwawan;
Nibpa:yungan sikandin,
Na padtuid ikahi' ron,
"Pominog kow kas langun,
Na kanna' kowd kasag kili',
Su onggad kumman ini
Sa ikam na saundangin
Nad tappu' kun domman ini
Su iyan dob pakaunsad
Kas narangin na bahani'
Na navinanus na balingas;
Na iyan dinit kaddiay
Nab ponogtahan ku ini.”
Na ungkay kad la:hon din,
“Tappu' kanna ora' tappu’ a;
Na gappon kanna ora' gaponna';
Su anoy, idtikakang om bahani’,
Nidlawwa ro von balingas,
Na limman ingod don 
Kid sukub kut sauwa: ku,
Na limma rad na ingod don
Kid tambod kut tangku:’ ku
Idkiling kad sa gungutan pomonayon
Na tadda ka nakalatun
Ta pakamang ta tu:han;
Na allet nakalonna’ ka,
Na panayud ukka:’ ron.
Na mappiyud pomenoggan
Ka tadda korot marani’,
Su kasapu:d lituka’
Na kasiyud lingkuoggan 
Su tantu nabpakaasad ta songnga’,
Na pakaalit ginawa’.
Udsa pobbeen kas langut kabbahanian
Na nanga sa:bbuan dan,
Su buntuk navangok ingod,
Na idda peen nakakita sikandan
Ta gungutan nad ukka:’.
Nid’unsad kad si Tuwaang;
Na iyan duman kadsuman
Kid lobban manuk ta:wong
Pomot loud ta dahat
Tad su:k ta dumasavang;
Su mappiya' nad'antapon
Sikandin sa mid'unsad.
Duan lad kas kanakat Mo:nawon
Nad lumbanat dod lahinat
Na idda kid kuvayan din
Ta ta:ngod na sa:pa';
Nab parubpu' ron sikandin
Ki Tuwaang ta mid'unsad,
Wara' goli vollaya',
Na tadda nakalahinat
Ta sapanga t duwon ngaran;
Panayud tinlampong kad
Na takin obpuasan din
Kas tangad na sa:pa'.
Nad' ikahi' ron sikandin,
"Ura', mamo kot inapuhan,
Su kangkan dok illaw illaw,
Nob mariyuk intud'intud;
Su ibpoottos du rut ating
Na igkoddan kut suhoysuhoy,
Su ollog nangasuhay ka
Su iggedda' ka rut lavuta' ."
Middinog komas Tuwaang,
Na natidlayuk gomonnan
Na idda rok kid tavak din,
"Ta ura kanna korod kasundug
Sug kooppos opad mama';
Su orambod pu:ngan ku tabpatiraan
Ka kannad sawwot inapuhan."
Naddinog komak kanakan,
Nad ungkay'ungkay sikandin,
"Ura', kanna korod kasundug,
Sub pongo'og'ogkasan ka
Sud asuddan kuk ta:ngad na sa:pa’.”
Nad'avoy ron kas kanakan,
Ta ura' genas kanna ka pabmama'
Nabpakillaw'illaw a
Ka ingkok kekon banuwa.
Su iyan ku igkapii
Na kanna ru idsinaong
Na kanna ru vo idlilung,
Su amed unsad'unsara
Na tapoy nasorollan kud."
Nad’ikahi’ ras Tuwaang,
“Ura’, a:ng man idlilung ku
Na a:ng idsinaong ku;
Su onggad kas banuwa’ ku,
Na tadda mat sihid lawot Kuaman tadda.”
Middinog komak kanakan,
Nad ungkay rok ginawa’
Ahud tavas en ungketen
Sud suddu vos ta Kuaman;
Sud pahinla:d dayon du
Na loddoy en dut bahani’
Na pa:sset diwatannon.”
Nad ungkay rommak kanakan;
“Genas nakainturad kekow,
Nad assurad dut tapoy nad’unsaran ku.”
Nid lahinat don sikandin
Sib parubput tapoy nad’ unsaran din.
Duangkad si Tuwaang
Sa iyan din dod pu:ngan
Kab panumbid ta tikos din;
Nab pominog don sikandan
Ta matag oddagdahingan
Na maka’ayyam’ayyam man
Su suppiyod momohanud
Nib pongosa:bbui ra;
Kas minuvu’ naddahingan?
Sub pandingdingilan du pa;
Nab pongo’avad’avad dud
Nib pongosa:kawi ru
Su id’inguma tid tongga:t u:t we:g
Nid inguma’ tid savangan,
Kab pangavukad na kayu’,
Sid tangun dut kanakat Panayangan
Su ibpobpatut din
Tad londang sikandin
Ta ingod ta taha’udna,
Kas banuwat manusiya’.
Wara’ kora’ ballaya’
Na tadda rud mad kellapi’
Ta siniluan na lama’
Kib pononurayyat puyyus,
Kib panaddung ta ka:sag.
Na panayud umaw’umaw sikandin
Ta dumatamong ta geddan
Na idda kad dawetan din,
“Pominog kad kas dumatamong ta geddan.
Mannug ak penekkan kow rad
Na uwoy ungketen kanna’?
Su ahad mariyu’kas ingod ku 
Nad assura rut ingod ku,
Su duwon man natain banuwa ku.”
Iddinog komak dumatamong ta geddan,
“Kannu pobbeen ura’,
Su mambot idsandihan bo
Ta matullid na dipalla’?
Su wara para’ nobpenek,
Ka mariyun mahaliyug
Nid iling inis marani’.”
Idda rok narinog du,
Na warad goli' lewang din;
Sig kiling ta pomonayon
Na tadda nakapa:yun
Ta pamunasan dut geddan;
Na koman ungkay na soro',
Na koman bot nasambannot
Sib paunsaggan sikandin,
Sab patavan dut sandihan.
Nad ikahi' rok kanakat Mo:nawon,
"Ta ura' panlangu1angu koman
Tid sundung na pinaangkon buwawan."
Koman been pa soro',
Na tadda rommab pan’unsad
Ta pinaangkan buwawan
Kid pomontaat ka:sag.
Wara’ nalingongon
Nab pomenoggan dud mandon
Ka matag na dahingdahing
Nab padingdingilan du pa’;
Nab pongo’avad’avad dud
Na pataw rut simbakutan,
Su tadda rubman nakita’
Ta mongo tanganat lama’,
Padtuid singavitat dumatamong ta geddan;
Na panayud pahinlasud sikandin
Na tadda nakalahinat
Tab pamunasan dut geddan.
Od’ikahi’ ikahi’ ron,
Kas kanakat Mo:nawon,
“Ta ura’ langulangu’ ka
Ta dehorehong buwawan.”
Nib pamarubpu’ ron idda
Sa lammid dunggun kanakan
Ta pinaangkan buwawan;
Na panayud dubpuan don
Dut kanakat Mo:nawon
Sib ponohiruanan din
Ta nopongipas na moman.
Ungkays nakaimpus kabmama’,
Nad illaw rok anak ta Mo:nawon
Ka ingkok kandin na ingod.
Nid tavak komak kanakan,
"To anggabbok kaddin ingod,
Na banuwat Liwanon.
Na nataman pobbo idda,
Nab pominog kad addahing,
Na wara' kora' vollaya’,
Nad dunggu ron man sikandin
Dut mongo tangannat lama',
Kas anak od'ingod dutun
Tidtallak ta Matat Allaw
Na panayud pahinlasud
Ta ibbunsud na tu:han.
Wara’ goli’ tanud dan,
Su iyan duman kadsuman
Kad suwok da:hat tomeng,
Sub pomokapahinlasud
Ta kawagga tu:han
Kas langun na dumasakup
Na uppiyod pomokodliyuliyu'
Kab patavan dut sandihan.
lyan duman kadsuman
Ka usas kabbo:ngasan
Kas nakaponotet mintad
Na nakapaun sandihan
Su paanan managku: ',
Na napomangan balingas.
Tadda rubman nakita'
Kas kanakat Mandalingan
Mid iling kas anak Matid'auman.
Ungkays napunlud pobbo,
Kas langun na dumasakup,
Nab pomenoggan dud idda
Sa matag na dahingdahing
Su uppiya' idtingampon
Ta linayyangat lavuta'
Na 1inangkabban dut langit;
Sud dunggu ron idda,
Sa duma:pon kanakan,
Ta banuwa Tidsakadna
Kas anak wara’ ginawa’. 
Na wara’ nalingonngon
Na tadda rubman kellapi'
Ta siniluan na lama'
Na mahatus ka kuyug din,
Na uripon paanan pamutiyon,
Na mid'iling kas mahatukag.
Nib po:yungan sikandin
Na paruma’ ibbansag din,
“Ta pominog kok igkinamunet tu:han,
Na iyan ku igkapii’
Na pan lemas kot daum ta tu:han du
Ta putput na naka:sud,
Sub masakit kas u:’ ku
Kab banlig na ilaw’ilaw,
Kab bauy na lutunglutung,
Kab maangot na mata ku.''
Nid dinog komas Tuwaang,
Nid iling inis gungutan,
Na:yuk gomonan dan;
Nad ungkay'ungkays Tuwaang,
"Ura pominog kok igkinamunet tu:han,
Na kanna korod kasundug
Su siyak kod tavak tadda
Tad la:hot duma:pow.''
Nad ungketen don kad la:g,
"Pominog kok anak na duma:pow,
Sib paumbahoy tok kahi', 
Nib paantuhoy tok 1a:g,
Su onggad inis tu:han ni uranggoy
Na duwon putput na naka:sud
Na udsa ru ibpamannu'
Su daut tumbahon lowan
Sud lemasan du naddokkot,
Idlumbag dub po:livod."
Kaman ungkay idsuppay pobbok kanakan;
Na panayud pomenet don
Nid dapig don mak langun dan
Ta tamat songokovihan.
Duanlad kas kanakat Tidsakadna
Kib pamonta:t ka:sag;
Nab pohinlod dayun du,
Na loddoy en dut bahani’,
Na pa:sset tumanuron.
Duanlad kas kanakat Panayangan
Na panayud ikahi’ ron,
“Pominog kok igkinamunet tu:han,
Na atin duwon abpu:ngan dow,
Ta kaungkayn ka’allawan,
Na iyan dinit kaddiay,
Na kootorod kaungkay,
Su morat ka iling kaay
Na duwon tahalesaw
Sub banlig nab pakasamuk.”
Nid dinog komak kanakat Liwanon
Na iyan din dod dawetan,
“Ta ura’ duwon en bonna ruwon
Na iyan dinit kaddiay
Na onnato rok savakan
Kayt tangnnat sa:g
Su amed katauwihan ta
Tab panullid ta ukuman
Nad tullid ta batiya:’
Dut langun na dumarabpu’.”
Nid dinog kok kanakat Mo:nawon,
Na idda rok idtavak din,
“Ura’, duwon en bonna ruwon.”
Nad lumbanat dod lahinat,
Nab parubput savakat lipatuwan,
Panayon idsavok din
Ikat tanggannat sa:g;
Nib po:yungan sikandin
Na iyan din dod la:hon,
“Ta pominog kok langun dow;
Batasan mat savakan
Nad la:hon tok orak ipanawon din,
Su ibpanonggawa’ tot langun
Na amed kanongnongngan bo.”
Onggad koman inis savakat lipatuwan,
“Nib patibbas dit lipatuwan,
Ibpapillak dit puyyus ta O:ggasi.”
Iddinog komak kanakat Idsakadna
Na iyan din dod dawetan,
“Taura’ duwon en bonna ruwon.”
Na panayob purutan din
Kas palihuman kampilan
Nid’iling kas puyyus ta O:ggasi’.
Nad’ikahi’ ron sikandin.
“Ura’ adtawwon ku vo ini---
Na ini en kidtabbas ku,
Na ini en kibpillak ku.”
Na nataman pobbo idda,
Na’onnaton din don mandon
Kas langun tamat savakan;
Na vayang ka nakadtanud,
Na iyan dobbo nasama’---
Kas savakat kanakat Mo:nawon
Uwoy kas savakat tambang arim putali.
Duwon kad sibpo:yungan sikandin 
Na iyan din da mandon litukon,
“Na pominog kow vok langun
Su amed kasorollan dow
Ta arua pak savakan na nasama'
Ibpomadmariyan ku
Su pomot mavoggat kabbuyuon."
"Na ahad dombo ungketen
Nibpasa :ddo kut langun
Su amed kasorollan dow."
Iddinog komak kanakat Panayangan,
"Ura duwon en bonna ruwon;
Na onnata rut manga tangannat sa:g
Su amed kasambiling ta
Dut mangaranan na melaw."
Nad'onnaton dot kanakat savakan din
Nidsavok dit mongo tangannat sa:g;
Nadawet nakalonna' rin,
Au'ungkay rokod' ikahi’,
“Ta onggad vo inis savakan ku,
Na iyan kurobbuyuon
Kas inahungat limukon
Ka sapuo:’ kas tambuku’
“Kasiyaw kas lamama’.”
Iddinog kok kanakat Liwanon
Na ungketek kadla:hon,
“Ura’ duwon en bonna ruwon.”
Su pomot sikandik kaddumannan
Ta banuwat Mo:nawon,
Na sikandin kidkinamunet gantangan,
Na midgakod ta po:viyan.
Duwon lad ini anak ta Idsakadna
Sa bullug naka’aunduk;
Sa avoy ridsumansuman,
Na warad kaantapan din.
Na udsa kabpalimuya’,
Nad’ikahi ron sikandin:
“Pominog kok langun dowt dumarabpu’,
Na kanna ora’ gomonni’,
Su kanna abpokopikit;
Na iyan dinit kaddiay
Nibpomoggay kud kaniyu’,
Su siyak natavananad.”
Iddinog komas Tuwaang
Nid’ikahi’ ron sikandin,
“Ta ura’ kanna robmasakit ka songnga ru
Su ambeen idsakup a,
Supanollib at savakan;
Na iyan don dinit kaddi’,
“Sa siyak don kabpangaku’.”
Geddam igginginawa’ sikandin,
Na unan du poman,
Ka tapoy na samaddan dud;
Na paruma’ idsavok din
Dut isawwat kanakan
Kas inahungat limukon.
Na langun tamat mid’unsad
Na bullug nakadtongtong
Su tovag nasa:bbuan.
Nadonnatan din don mandon
Kas savakan dut tambang aring putali
Nidsavok din dut mongo tangannat sa:g.
Dawet nakalonna’ rin,
Na iyan did ikahiyan,
“Pominog kok langun dow,
Su iyon adpamantaunon ni bai’
Kas sauren pamulingan
Na po:ndad na buwawan.”
Middinog komas Tuwaang,
Nad’ungkay’ungkay sikandin,
“Ura’, pominog kok kanakat Tidsakadna
Na kanna korog kasundug,
Su siyak dokod katuig nabpangaku’
Su id’uli kut sa:koy run napongges,
Na id’uli’ kut sauwa: run nauslus.”
Katongnga rin kas sumang ta kawanan din
Na iyan du nakuvayan
Kas sauren pamulingan
Na po:ndag na buwawan,
Napakarumaruma’ sidtayyaw rud ta putali’.
Ungkays nataman pobbo idda,
Nad’ikahi’ rok kanakat Mo:nawon,
“Bai’ pomolegwang ka poman
Ta ka:waggat tu:han,
Su pomoniruwan koman tabmommanon
Tiddunggun duma:paw.”
Nabpominoggon dud idda
Sa mangovay nadtaganas
Ta daom ta sinavong din.
Na wara’ nalingonngon
Nabpomolegwang sikandin
Na iyan duman kadsuman
Kabpomokalewatwat ka,
Na matat allaw nadtallak
Ta tamat pomo:tasan.
Subpomobbayawwan durad
Kas matat allaw nadtallak
Su duwon dadbuliroggon
Na arambon buliroggon
Subpomontayan tadda
Ta disok na saha:pon
Ta tamat pomo:tasan.
Su kanna aambo idda
Subpanihasihan daman,
Su tullid na masahuwom putali’.
Bayang ibpasasanggok putali’,
Na tadda nakapa:yung
Ta mongo tanganat sa:g;
Na panavud tillumpung kad.
Nabpuwasan din don
Ka: ta:ngad na sa:pa’,
Nad’ikahi’ ron sikandin,
“Pominog kok langun dow,
Na kaay orod pan’unsad
Subpa’un’nayon kurob paapuha’
Kas ta:ngad na sa:pa’;
Su kangkak siyak kod unay’unay,
Na duwom magkalempangan.
Na iyan du igkapii
Kas sa:pa ku kad’apug
Nabpili’ taddat timbang ku.”
Naddawet mandok putali’,
“Ta pominogpominog ka,
Kas ngaran dut sa:pa’ ku
Bansa kovo kaddiay,
Su pangapug ka rut minuvu’
Na apuhi ruk timbang ku.”
Duwon kad kas sa:pa’
Na pa:nat dod’ipanaw
Kabpainlid ta sandihan.
Na bayang ka nakadtanud
Naddunggu’ rot kanakat Liwanon
Midtauvadsik kabmomannon
Na ayon nakasungit din
Nadtanuran dot mangovay
Nadlihad dok sa:pa’ rin
Nibpataruk dot langut kabbahanian,
Na idda ro meek gahad
Sa kasimbokkad adsungit.
Na nataman niddunggu’ ron
Dut kanakat Mandalingan
Nakasakkad deen nakamama’
Nidlihad don mandon kas sa:pa’,
Na tadda rubman nakita’
Ta kanakat Aumanon,
Na idda ra meek gahad.
Nid’alin kab mandon dutun
Ta kanakat Panayangan.
Midlihad mandok sa:pa’
Na tadda naka’inguma
Ta kanakat Tidsakadna;
Kas tullid na duma:paw
Na matag ka aruwa’ midmama’.
Nadtanuran dut mangovay
Nabpa:nat don adlihad
Nabparubpu’ rok Tuwaang;
Na dawet nakarunggu’ ka, 
Na tadda ron nakaonna’
Ta buvun dut duwon ngaran.
Idsahinda kat ungketen,
Nad’asikayan din dok sa:pa
Na iyan din doddawetan,
“Na pohottong koman ihad,
Su koman siyak kas duma:paw.”
Na udsa ru ibpomannu’,
Su tamba’ kad’upama’ ru
Nakabbuay kad dalla ru.
Idtonggak komak kanakat Tdsakadna
Na iyan duman kadsuman
Ka bakbaket kadsuman du
Tidlomad na ginapuan
Su iyan duman kadsuman
Kad luhindavan kot lottom,
Su kanna rud kalilaa’,
Kas taman tad awakan din;
Na iyan duman kadsuman
Kibpanintidukan ka pa
Ta wa:dsing ta dallom
Na kollopo rut buwanon.
Idlumbanat dodlahinat kas putali’
Nabparubpu’ rok Tuwaang;
Dawet nakaduggu ron
Nad’ungkay’ungkay sikandin,
“Anu’, dansing isog ki riyon,
Su kaay a mabpan’unsad ta du:g du
Subpamataugtaug a
Ta ngarog ta sanga’ingod.”
Nidtillumpong kok putali’,
Nabbontagun dok buvun du
Na indu poman kadsuman
Na kikilat managkilan
Kas aruwam minuvunnan.
“Anu’, kuwa kad submama’ ki,”
Kad’ikahit mangovay.
Na panayud ibmama’ ron sikandan
Na idda rok nakita’
Ta kanakat Tidsakadna.
Na parumad lahinat dan
Kid’kiling ka langun tamat bahani’,
Na idda rubman nakita’
Ta mongo tangannat lama’.
Na panyud pangimatay sikandan;
Na iyan duman kadsuman
Kadgappas kat kabbungbungan,
Nadtaruk kat kadlaisan.
Na wara’ nakabpila’
Na napahuwa’ napahingod,
Ta kanakat Mo:nawon.
Na dutun dud man nakita’,
Kas langut kabbahanian
Ta sinluan na lama’.
Na ibbansag dok kanakat Tidsakadna,
“Ta bai’ iyan ku igkapii;
Na paudnaa’ rud 
Kas dinit lama’,
Kas timbang du niddakalli rut ginawa’.”
Na panayud bukallasit putali’
Kas putus inin Tuwaang
Na panayud suwatan din
Ta suwat patuvutuvu’,
Na kalimma ru suwata’ buvu rin
Na panayud putusan din
Na idda kod ilinang dik
Piyapis ta urarang.
Na nataman pobbo idda
Nad’ikahi’ rok gungutan,
“Ta apu’ tapid kat banta:nan,
Su silid antayapa a
Ikat tangannat lama’,
Suggeddaman kud nongnongngi’,
Kid unawa rut songngo ku.”
Igkiling dik pomonayon
Na tadda nakapo:nna’
To mongo tangannat lama’,
Na dawet nakalonno rin,
Na geddam ibpongimatay.
Na bayang ka nakadtanud,
Na iyan dobbo nasama’
Kas annom na minuvunnan.
Na panayud dubpuan dud
Kas kanakat Liwanon;
Na geddam didpomilita’,
Na kannad katapidtapid
Kappamakaw rut ka:sag;
Su ingkod lingik kanakan,
Na tadda rumad sipaa’.
Nabayang ka nakadtanud
Napanaad dok bangkoy,
Ta kanakat Liwanon.
Nidlahinat das Tuwaang
Na parumad ikahi’ ron,
“Bai’ odlonna’ opa
Ta mongo tangannat lama’,
Su dakko: rok iru ku
Ta katian kun gungutan.”
Igkiling ta pomonayon, 
Na tadda nakopo:nna’
Ta mongo tangannat lama’;
Na dawet nakaonna’ rin,
Na padtuid dubpuan din
Kas gungutan nibpa:yung.
Nod’ikahi’ ron sikandin,
“Apu’, iyan ku igkapii’
Na pasasadna ka disok
Su silid antayap a,
Su ollog nangavalloy kad.”
Nadtavak don kas gungutan,
“Ta apu’ iyan dinit kaddiay:
Na savokkad dok lawa’ ta
Tadtuvang dut unawa ta.”
Idda reek na la:g,
Naddubpuan dot gungutan
Kas kanakat Mandalingan
Na uwoy kas anak Matid’auman.
Nadsallin dud si Tuwaang,
Nabparubpu’ ron sikandin
Dut atallun minuvunnan:
Kas kanakat Tidsakadna,
Na kanakan dut idtallak,
Uwoy kas kanakat Panayangan.
Nad’ikahi’ rok kanakat Tidsakadna,
“Ta ura’ angay ka tadtamanan
Su uman naatuwang ka
Ta unawa rut songngo ru.
Duon en bonna ruwon
Ta kaay ki nakagkita’
“Su tapoy nabbinan ku ek ingod du.”
Iddinog komak kanakat Panayangan,
“Ura, kalewangan don ika.
Su ingkuman igkapii’
Nad’aukan kudnongnongngi’
Ka pa:s dod et balingas.”
Midtaumpapilayan dan.
Si Tuwaang nidlahinat,
Nad’ikahi’ rok kanakat Panayangan,
“Ta ura’ tuvu ngaruk ka:sag
Su antap ta ginawa ku
Na uman nakatuwan ka
Ta ibbiro ron na balingas.”
Nibpasinuhungngoy ron sikandan
Na anay ra’ midtigkanoy
Na kannad katapidtapid
Kobbinahavan ka:sag;
Sud’ahakan dut pomilit.
Na iyan duman kadsuman
Ka luanluan lavuta’.
Na ahud du pobbo idda
Sa matabilis na untud
Na matagkos na buvungan
Na uppiyab pakabullas.
Nabmanuan dus Tuwaang
Sidliyot maupassik na kilat;
Kas kandin na simbakutan,
Dut matabilis na ivang
Na matakwas na kawanan.
Nobpongosuhaysuhay ka
Kas atallun minuvunnan
Subpillakan dus Tuwaang
Na taddat panumbilangan
Ta inumayan dut puyyus;
Nadtibbasan du sikandin
Na tadda kabponponnatay
Ta ta:ngas ta kampilan,
Subpomodliyu tikos din,
Su dakkobpa:wan din.
Kapakadliyok panampow,
Naggongonnat unawa rin.
Na mapiya nadsallian
Ka tadda ka rot marani’,
Su iyan duman kadsuman
Kadlebboy manuk ta:wong,
Kaddunggun tangastangas
Su muling dayat banuwa’
Na muling dava’ rut ingod.
Na muling rut nasuvung si Tuwaang
Geddam din piyaddi’ rut pomilit;
Nidpomoto:kto:k du,
Ta napu:ng kulipapa’;
Nibpomotaruktaruk din
Ta nalimpung na tumannag,
Na nasapiyek tamannag,
Na na:ntek kulipapa’,
Na nakavanauli ran
Na mongo siniluan na lama’.
Nadsallian duk kanakan
Na pomon diyat tidtallak,
Nagka:vandoy rok puyyus,
Na kannad katapidtapid
Kabpamakot ka:sag din.
Na ka si Tuwaang,
“Ura’ bakoy ka rut songnga ru,
Su mavantug mak ingod du.”
Ingkob pkata:uk kanakan,
Na dutun didpavunsari’
Ta bansarat ka:sag din.
Na kilat mak kadsuman du
Ta nabandun ginapuan
Nibpatid’awang kidlampos
Ta balidbid dut kanakan.
Na iyan duman kadsuman
Kibma:ngut ka mata ru
Ta napana:d na bangkoy.
Na indobbo idlahinat
Ka aruam minuvunnan:
Ka kanakat Panayangan
Na kanakat Tidsakadna.
Na ingon inis gungutan,
Na mapiya nadtanuran.
Su iyan du kad’upama’
Kadgottabgottab na kilat
Kas gungutan nabpanipa’;
Su ingod lingik kanakat Mandalingan
Id’iling kas kanakat Aumanon
Na tadda rumadsipaa’.
Nadsallian duk kanakat Aumanon
Nabpokobavuybavuy rin
Ikat tangannat lama’;
Boyaw ko ra’ nalevat
Iyan duman nakita’
Kas napana:d na bangkoy
Kas pinagkuatkuat man,
Na pinagka’ammay’ammay.
Na indobbo idtilon
Kas kanakat Mandalingan.
Koman been nasanggo:
Ka koman ungkay nasoro’
Kabpasiliret patayan
Su warab pobbulliyan dan 
Na warab pad’alawan dan.
Na duwanlad kas mangovay unsad’unsad
Na iyan din dodpu:ngan
Sobba:ssik tabmomannon,
Na kunandu pomak mongo da:hat tomeng,
Subpokosungit don ki Tuwaang.
Duanlad sikandan na mahingod
Kabpasiliret patayan
Na wara’ madkasiliran;
Su pa:nan nakad’iling,
Ingangan nakadloppong.
Na geddam nasuvung si Tuwaang
Na ingkod lingi’ sikandan
Na dutun dumadsampaka’
Ta suvung ta ginapuan.
Na iyan duman kadsuman
Kibmamamama’ ka tadda
Ta lupuk na lumbiyaan,
Na baudtiyok ta moman,
Subpakaddiva’uwet baka’
Kadlewes na dalipaha’.
Na vayang ka nakadtanud,
Nabpokobavuybavuy ron,
Kas kanakat Panayangan
Na kannag katepidtapid
Kabpamakut ka:sag din.
Nad’ikahi’ ras Tuwaang,
“Ta Ura’ bakoy ka rut songnga ru
Su mavantug kas ingod du.”
Nadsallian duk kanakan
Na melaw robbok kaggommon.
Na wara’ natanuri’
Ta navandung ginapuan
Na patid’awang idlampos
Ta balidbid dut kanakat Panayangan;
Nakalimma ru idlampos
Nadluhindavan pot lottom.
Na ungkay mas awas dobbo,
Na iyan duman kadsuman,
Kidlupayyaw kopa
Na salyawan ba:nak
Kidsuwak na dalipaha’.
Ibpasaut duk mata ru
Na iyan duman nakita’
Kas napana:d na bangkoy
Kibbauvaet ka:mag.
Nad’ikahi’ ras Tuwaang,
“Ta apu’ pominogpominog ka,
Ka ingkong kad idlahinat?
Su dinirinik mata ru
Su dini mid’u:k lablab,
Na mahad landing ta allaw, 
Na mahasayat maawang.”
Na duwon kad kas gungutan
Na loggon nagkatamanan
Sud aha ka dut pamilit
Ta kanakat Mandalingan,
Na udsa ru ibpomonnu’.
Su tibbasan du sikandin
Na taddat pangulibanglibang
Ta bulivurat kanakan;
Nabpilakkan du sikandin
Na dutun mabpampanatay
Ta inumayyan dut puyyus.
Na disok navawahan sikandin
Na dutun nakapa:yung
Ta tamat sanga kavihan.
Nad’ungkay’ungkay sikandin,
“Ta ura’ ayad’ayad ka,
Sud’uli’ riyok ma:say.”
Nadsallian duk gungutan
Naddubpuan dok kanakan.
Na geddam did’ahaki’ rut pomilit,
Na ingod lingi’ sikandin
Na tadda ru madsipaa’.
Na koman duwon tanud pa,
Ta kanakat Mandalingan.
Nadsallian duk kanakan
Nabpokabova:nak don;
Na koman ungkay na soro’.
Na bayang ka nakadtanud,
Nad’ikahi rok kanakan,
“Ura’ kanna ora’ gomonni’,
Su antap ta ginawa’ ku
Na nangatuuran a ayo
Ta taumboggat ta uran,
Kas pa:ming ta ka:mag.”
Na vayang ka nakadtanud,
Ka napana:d na bangkoy
Kibbauy vaet ka:mag.
Na tadda ta paddaweta’
Ta kanakat Idsakadna
Na bonna nibpapa:yung
Na iyan din dodla:hon,
“Ta ura’ ayad’ayad ka,
Na nakauma’ ka ayo
Ta lappang dut navahani’.”
Middinog komas Tuwaang,
Na na:yok gomonnan din.
“Na atin ungketek kekow,
Nadla:wwan tas Turayon,
Sudturayunon tok ingod
Nadlapukan tok lavuta’,
Tabpasiliret patayan;
Su idla:w rus Maivuyan
Kad gedda o pat ingod din.
Kaggusayan ku kaddiay 
Na busawt lawod midunggu’,
Sudtuntunan wara’ mata’,
Nadsimban wara talinga.”
Midpasinuhungngoy ron sikandan,
Na mapiya nadtanuran,
Su upiyan nakad’iling
Kas kalikmatat kawanan.
Na pataw rut togkasuvung,
Kas kanakat Kidsakadna,
Na ingod lingis Tuwaang
Na tadda du mad tapuka’
Ta suvung ta ginapuan.
Na indu pa kad’upama
Kabpobmamamama’ ka pa
Ta lupok na lumbiyaan
Na baudtiyok na moman.
Nagkasamaddat kanakan si Tuwaang
Ta geddam du idpanlampos
Ta nasama:ng na gatung;
Nabpoko’wong’awong pa,
Na apug dok kibbauyan.
Ahud du pobbo tadda
Ta mangovayt Mahomanoy
Nabpokopompommivig don,
Na iyan dod’ikahi’yan,
“Tabpongo okoy’okoy ki
Tappahuvayt tad’ubpa’
Su wara mapiyan kad’unsad ta,
Sugkapasilik lavuta’.”
Na nataman pobbo idda,
Nad’ikahi’ ras Tuwaang,
“Ura’ iyang ku igkapii’
Na kanna abpodsongnga a,
Su kangkak nakadsongnga a 
Nad’uli riyok ma:soy,
Nad’assud diyok mo:ggon.”
Ungkays boyow navawahas Tuwaang
Nidtauvadsik sikandin
Na tadda man nakaonna’
Ta tamat songopanavag
Nad’ungkay’ungkay sikandin,
“Ura’ ayad’ayad ka
Su navawahan a nekkow;
Nad’uli’ riyok ma:soy
Nibpauli kuk mo:ggon.”
Nadtanuran dud sikandin
Naddubpuan dok kanakan
Na ayud taumpapilay.
Na kunan man dut kanakan
Ka nangavotatayan ka
Ta vuttus ta balivali’
Kas tantun navonsokkan dut natok,
Kas bonni robbot Kumumbow,
Na losakkat Panayangan.
Anay ra’ midtingkanay
Nad’ahakan dut pomilit
Nabpiyad dan du rut lupig
Subpomoto:kto:k du
Ta sumaum na da:ma’;
Nabpakanug’aung ka pa
Na apug kad kailingan.
Nibpomosandig du tadda
Ta mangimpis ta ka:mag
Na patupas kibbauyan;
Nibpamataruktaruk du
Ta napu:n kulipapa’
Na nalimpung na tamannag,
Na nasipiyek tamannag,
Na naantek kulipapa’
Wara’goli’ tayam du
Ta aruwam minuvunnan,
Su vayng kow nakadtanud
Na nakavanauli’ kow
Ta siniluan na lama’.
Geddam nasamad din Tuwaang
Kas kanakat Tidsakadna
Na geddam din ibpavunsud;
Na wara’ middawandawan
Ta lantung ni Maivuyan.
Na allet nakarunggu’ ka
Nadla:g kas Maivuyan,
“Mannu apu’ ayunan dud en ini?”
Nidtavak kas kanakat Tidsakadna,
“Ta apu’ idla:wan kuk lawa’ ku
Kadgedda at banuwa’ ru.”
“Apu’,” ka si Tuhawa’,
“Assud ko rat ingod du,
Sug ko:koyk banuwa ku,
Kas Banuwa rut Gimukud.”
Naggeddam igginginawas Tuwaang
Na ayun din dibpobpongngi’
Kibbaya’ kayt kanakan
Ta nasama:ng na gatung.
Naggeddam idpahinla:dtu’
Kas kanakat Tidsakadna;
Na atin alangan das Tuwaang
Idda reek ollog du,
Sa nangaraggan ka tadda
Ta gatung ibpobpong du
Su midturuk taddat kanakan.
Na onngad kas kanakat Tidsakadna,
Na anak warad patayan,
Su pomot wara’ ginawa’
Su onggad kas ginawa’ rin
Nidtaaw rin diyon
Ta po:ndag na buwawan,
Ta tadda ra’ nakataaw
Ta putalit Manda:ngan.
Na allet nakaumak kanakan,
Nad’ungkay’ungkay sikandin,
“Ura’ angay ka tadtamanan.”
Na panayud dubpuan don 
Si Tuwaang dibpa:yung;
Na geddam du nasamaddi
Na geddam din ibpavunsud.
Na wara mandad iddwandawan,
Ta banuwan Maivuyan.
Na dawet nakalonna’ ka,
Nad’ikahi ras Tuhawa’,
“Ta apu’ mannu ayunan dud en ini?”
Nidtavak komas Tuwaang,
“Ta apu’ kanna pa mandon,
Sidla:wan kuk lawa’ ku
Kadgedda’ rut banuwa ru.
Iyung ku id’undini’
Sud’intud’intura kekow:
Ka orak patayan duwon,
Takanakat Tidsakadna?”
Idda rok narinog ni Tuhawa’,
Na iyan did dod la:hon,
“Ta onggad ikon kanakan,
Na warad patayan duwon,
Su onggad ka ginawa’ rin
Na tadda rin da’ midtaaw
Ta po:ndag na buwawan
Ta putalit Manda:ngan.”
Na ka si Tuwaang,
“Na iyan dinit kaddiay
Nad’uli’ad ta ingod ku.”
Nabpahinla:dtu’ don sikandin;
Na wara’ middawandawan
Na tadda nakapa:yung
Ta mongo tangannat lama’;
Nidpa:yungan sikandin
Na parumad gin-ginawannon din
Kas po:ndag na buwawan.
Na iyan duman kadsuman
Ka tapoy na samaddan din.
Nad’ikahi’ ras Tuwaang,
“Ta ura’ kanna kad dayandayan,
Su antap ta ginawa’ ku
Na nasamaddan kud ini,
Sa po:ndag na buwawan
Midtawwan dut ginawa’ ru.
Na iyan dinit kadday
Nad’llawan ku vo kekow---
Nadtampiluk kad kaddiay;
Subpadtaaw kut lawa’ ru
Nabpanadsangon kud sekkow;
Su dakkok daongdaong ku,
Ka duwod dunggut ingod ku.”  
Iddinog komak kanakan,
Na iyan din doddawetan,
“Ahad don meen mandon
Sodgeddaat Banuwa rut Gimukud,
Buyuan duman mandon
Kad tampilukat iling ku
Naddelotat pa:d ta unawa ku,
Na iyan dinit kaddiay
Na possaa ruk po:ndag
Nidtawwan kut ginawa’ ku.”
Geddam idlampos ni Tuwaang,
Kas po:ndag na buwawan;
Na indo poman kadsuman
Kibbidbid manuk limukon
Ikat tangannat lama’,
Nibpa:yungan sikandan
Sa aruwam minuvunnan,
Sod’antayap ta banuwan napahuwa’.
Midkiling ta pomonayon sikandan
Na tadda nakapa:yung
Ta pamunasan dut geddan;
Na koman been midsanggo’
Kas abpatavan dut sandihan.
Na tadda kad midpan’unsad
Ta duog kayt mangovay;
Na panayod mama ron,
Kas aruwam minuvunnan.
Na nataman pobbo idda,
Nad’ikahi’ ras Tuwaang,
“Ta pominog ka vo uyang;
Na iyan ku igkapii’
Nadlalinan kuk ingod du;
Su tadda kud idpataaw
Ta mongo kaddin banuwa’.”
Nad’ikahi rok kanakat Mo:nawon,
“Ta antap ta ginawa’ ku,
Na ahad kanna ru ron lalina’ 
Su nakad’iling da ika.
Na iyan dinit kaddiay
Na assud kad ta ingod du.”
Na ka si Tuwaang,
“Atis ungketek kekow,
Nad’ assud’ kad ta ingod ru
Ta golit kaungkayn ka allawon.”
Na idda rok na la:g din
Na panayud taganas don---
Kas atallun minuvunnan
Id’untud don ni Tuwaang
Ta tamat pomonayon din
Kas putalit’ Mo:nawon;
Nagkiling ta pomonayon
Wara’ goli tanud dan
Ta nakapahunla:yap
Kalimma ibpaudsut ginawa ran
Nabpamaundaniyang kod
Ta annug init Kuaman;
Na wara’ nakabpila’,
Naddunggu’ kad ta tu:han,
Na kahi’ ta madpanguras,
Ka kanna’kandin na baoy.
Na gunas nakarunggu’ kad
Na’ikahi’ rok gungutan,
“Ta apu’ antap ta ginawa’ ku
Nad’uli ad ta ingod ku,
Ta Igkawangkawang na langit.
Na iyang ku igkapii’
Na atin duwod duggut ingod du
Na sugkawi’ oron nekkow.”
Idda rok nadawet din,
Na iling matidpanakow
Ta matidlahinatan din
Duwangkad si Tuwaang
Sa bullug mid’ubpa’ubpa’
Ta sihid lawat Kuaman
Subpalinta’ rut kuyug din.
